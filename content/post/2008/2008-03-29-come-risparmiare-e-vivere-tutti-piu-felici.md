---
author: Stefano Cecere
categories:
- Uncategorized
date: "2008-03-29T09:09:42Z"
guid: http://stefanocecere.com/2008/03/29/come-risparmiare-e-vivere-tutti-piu-felici/
id: 774
related_posts:
- null
tags:
- arte
- consigli
- ecologia
- risparmio
- soldi
- Terra 2.0
title: come risparmiare e vivere tutti più felici
url: /2008/03/29/come-risparmiare-e-vivere-tutti-piu-felici/
---

riporto questa bellissima lista pubblicata dal [Manifesto](http://www.ilmanifesto.it) il 23 aprile. che si diffonda e sia presa in seria considerazione!

**Acqua del rubinetto**
  
Non comprando l&#8217;acqua ferma in bottiglia risparmiamo mezzo euro a testa al giorno, e 200.000 tonnellate di plastica all&#8217;anno in Italia, enormi quantità di petrolio per la produzione e i trasporti. Lettura: Piccola guida al consumo critico dell&#8217;acqua (Altreconomia, 2 euro).
  
**Acqua da non sprecare**
  
I riduttori di flusso, piccoli aggeggi dal costo di uno o due euro che si applicano ai rubinetti e alle docce di casa, miscelano acqua e aria permettendo un risparmio a parità di servizio fino al 50 per cento.
  
**Affitto e cohousing** 
  
Almeno le spese extraffitto si possono ridurre con il cohousing, modello variegato di comunità residenziale a servizi condivisi e riproducibili anche in un condominio (www.cohousing.it).
  
**Alimenti proteici vegetali** 
  
Se la carne porta via un quarto del bilancio alimentare, ragione in più per sostituirla con le proteine etiche, vegetali, ben più sostenibili, accessibili a tutti al mondo, gustose! Lettura: Cucina etica facile (Sonda).
  
**Alimenti biologici**
  
Il cibo bio costa quanto l&#8217;altro se: a) si comprano le materie prime (frutta, ortaggi, cereali) per trasformarle in casa; b) si preferiscono le bancarelle bio o i Gas (v.oltre); c) si usano cucinando anche le bucce, le scorze.
  
**Alimenti non pronti** 
  
Gli ortaggi già lavati, i piatti già cotti costano anche 5 volte più delle materie prime &#8211; sfuse o con piccolo imballaggio &#8211; necessarie a produrli. Evitarli risparmia soldi, plastica, polistirolo, e i tanti giri di fabbriche.
  
**Alimenti «vicini» e di stagione**
  
Leggendo la provenienza di frutta, verdura e trasformati ed evitando pesche a Natale, arance in agosto, asparagi in autunno e così via (e la frutta esotica) si risparmiano denaro e oltre 1,5 kg di anidride carbonica ogni mille km percorsi da un kg di alimento (www.coldiretti.it)
  
**Arredo usato**
  
Dai mobili ai tendaggi, dagli oggettini agli scaffali, pescare dalla miniera del già esistente fa risparmiare euri e legno (magari di foresta); e può essere un acquisto solidale (www.manitese.it; www.emmaus.it)
  
**Artigianato d&#8217;uso**
  
Una brocca, un piatto, un asciugamano fatti da artigiani italiani o del commercio equo costano di più, ma belli come sono li faremo durare moltissimo. Pagheremo lavoro più che materie prime.
  
**Bicicletta**
  
In media ogni 15 km percorsi in bici si risparmiano 3 kg di anidride carbonica e almeno 1,5 euro se si lascia l&#8217;auto e fino a 2 kg di anidride carbonica e un euro se si lascia la moto. Bici usate (con marce) presso le ciclofficine.
  
**Borraccia, bicchiere e thermos**
  
Comodamente in borsa permettono di evitare anche fuori casa le bottiglie di acqua ferma, molte lattine e contenitori di drink zuccherosi, montagnuzze di bicchierini di plastica usa e getta, portando tisane, bevande e caffé da casa e potendo bere a qualunque rubinetto. Costano 10-15 euro e durano anni e anni.
  
**Borse di tela** 
  
Belle comode e durevoli sostituiscono gli inutilissimi nove miliardi di shopper usa e getta usati ogni anno in Italia per portare la spesa a casa. Risparmio di 5 centesimi a shopper.
  
Caffé che sia equo
  
Al bar costa almeno 70 cent; quanti ne prendiamo al giorno al mese all&#8217;anno? Conviene farlo in casa o in ufficio. Quello equo costa forse due miseri euro al mese più dell&#8217;altro&#8230;
  
**Caldo saggio/1**
  
Due gradi in meno, una sciarpa in più e il clima ringrazia. Pure il portafogli: anche senza riformare la casa o il sistema di riscaldamento, abbassare la temperatura fa risparmiare il 6 per cento per ogni grado ridotto.
  
**Caldo saggio/2**
  
Una valvola termostatica applicata ai radiatori costa una ventina di euro e può far risparmiare fino al 20 per cento dell&#8217;energia, dunque molti gas serra.
  
**Caldo saggio/3**
  
Sostituire lo scaldacqua elettrico con uno a metano o solare fa risparmiare centinaia di euro e di kg di CO2 all&#8217;anno. E poi scoprire l&#8217;acqua fredda!
  
**Car pooling**
  
Se proprio serve l&#8217;auto su un dato tragitto, verso il lavoro o la scuola dei figli, almeno condividiamola con altri viaggiatori a turno (individuandoli fra i vicini). Così la spesa e il carburante fossile si dimezzano, o più.
  
**Car sharing**
  
Attivo in varie città, supera l&#8217;auto in proprietà (www.icscarsharing.it). L&#8217;auto condivisa si prende a pagamento solo quando serve. Risparmi di centinaia di euro all&#8217;anno in spese fisse e minimizzazione dell&#8217;uso non avendola a portata d&#8217;occhio.
  
**Carta riciclata** 
  
Igienica o da fotocopie, da scuola o da ufficio, non costa più dell&#8217;altra, basta trovarla (www.cartierraverdedellaliguria.it). Inoltre riciclare i fogli e fotocopiare meno fa risparmiare energia, acqua e alberi e qualche cent.
  
**Comunicare anziché cellulare**
  
Evviva chi risparmia coltan e rifiuti elettronici tenendo il vecchio modello e protegge le proprie cellule usandolo «come una radio di emergenza» (secondo il consiglio di un esperto del Cnr di Bologna). Abbiamo tutti una email o una segreteria telefonica. Molto meno onerose anche in euro.
  
**Elettrodomestici**
  
Fanno l&#8217;80 per cento della bolletta elettrica. Quelli di classe energetica migliore costano di più ma si ammortizzano in pochi anni. Inoltre: molti si possono sostituire con i manodomestici a energia umana (v. energia umana).
  
**Energia umana** 
  
Perché sprecarla in enervigore palestre anziché usarla produttivamente con pedali e manovelle per sostituire macchinari a energia fossile? Biciclette. Radio a manovella, come pile e mulini. Mani per lavare i piatti. Piedi per camminare. I parchi sono ottime palestre; chiedere l&#8217;installazione degli economici percorsi vita.
  
**Fotovoltaico**
  
Un impianto per produrre elettricità dal sole richiede almeno 15.000 euro ma con il conto energia (http://www.conto-energia-online.it/) si ammortizzano in pochi anni e il resto è guadagno. Ci sono anche gruppi d&#8217;acquisto (www.jacopofo.com/pannellisolari)
  
**Fresco**
  
Mai superare i sei gradi di differenza fra dentro e fuori. Perché ghiacciare in estate sforando tutti i picchi nel consumo di energia? Meglio il ventilatore, la coibentazione, le tende e&#8230;al bando le cravatte e le giacche.
  
**Giochi e regali**
  
Fra le regole d&#8217;oro del neuropsichiatra infantile Giovanni Bollea: «Dar loro meno, il consumismo apre le porte alla noia». Meglio i giochi meno elettronici, quelli manual-mentali da tavolo, i giochi solari, quelli autocostruibili, gli ecolibri costruiti insieme, i libri ecologisti. Lettura: Il pianeta lo salvo io (Edt).
  
**Gita fuori porta**
  
Non solo a Pasquetta, ma tutto l&#8217;anno, scoprire bei luoghi vicini a cui si arriva con i mezzi pubblici per un bel picnic al sacco ci permette anche di trovare erbe e frutti abbandonati o selvatici.
  
Gruppi d&#8217;acquisto solidale
  
Associarsi a un Gas o fondarne uno con altri amici o colleghi è un modo per ottenere beni di qualità &#8211; alimenti, detersivi, pannelli solari, ecovernici, cancelleria&#8230; &#8211; a prezzi inferiori e conoscendo i produttori.
  
**Igiene, lavaggi e cosmesi**
  
Detersivi, oli, shampoo e saponi si possono fare in casa con poco tempo e molto risparmio (www.forumetici.org). Riscoprire il sapone di Aleppo o Marsiglia invece dei bagnischiuma. Lettura: Cosmesi naturale pratica (Stampa Alternativa).
  
**Lampadine**
  
Le lampadine a basso consumo costano dieci volte più di quelle a incandescenza ma durano 8 volte tanto e consumano un quinto (www.dimagrisco2.it)
  
**Luci**
  
Spegnerle sempre quando non servono; idem per gli stand by che totalizzano se accesi l&#8217;8 per cento in media della spesa elettrica. Ecoducatori: contestare le luminarie comunali!
  
**Pannolini lavabili**
  
Senza richiedere fatica o operazioni spiacevoli, l&#8217;abbandono dei pannolini usa e getta multinazionali fa risparmiare nei primi due-tre anni di vita circa 2.000 euro, una tonnellata di rifiuti, molta acqua, cellulosa ed energia. Incentivando i nuovi modelli di pannolini lavabili in cotone bio, con sconti ai genitori, i comuni risparmiano 220 euro di smaltimento rifiuti per ogni bambino (http://www.provincia.fe.it/ecoidea/eco-vetrine/pannolini/comuni_ecopannolini.pdf)
  
**Pannelli solari autoprodotti** 
  
La Rete per l&#8217;aucostruzione solare (www.autocostruzionesolare.it) organizza corsi, laboratori, assistenza, gruppi d&#8217;acquisto per ridurre anche a un terzo il costo dell&#8217;impianto, facendo in buona parte da sé (come in Austria).
  
**Piaceri e divertimenti** 
  
«La maggior parte dei piaceri non richiede il consumo di energia da macchinari» (dal saggio-manuale utopico Bolo&#8217;Bolo). Consumi zero di materia e di euri. Vedasi una camminata sotto un viale di tigli fiorito esercitando i cinque sensi (anche il palato, quando si berrà la tisana fatta con i fiori di tiglio raccolti, messi a essiccare all&#8217;ombra e conservati in vasetti al buio).
  
**Piatti da campeggio**
  
Con coperchio e stoviglie, ci permettono di consumare nella pausa pranzo il cibo preparato la sera prima; risparmio di almeno 5 euro al giorno, cibi più sani, meno stoviglie usa e getta. Costo di acquisto ammortizzato in tre-quattro giorni di servizio attivo.
  
**Pubblicità**
  
Si ripercuote sul costo del bene/male. Ignorarla (clic mentale), e rifiutarla se cartacea nella cassetta postale o brevi manu.
  
**Regali saggi**
  
Buste e cartoncini da lettera autorealizzati con collage di fiori secchi, foglie, cordicelle, stoffe sono un vero regalo; poi borracce, piatti da campeggio, lenzuoli sacco, borse di tela da noi decorate, brocche artigianali, semi antichi da orto o frutteto.
  
**Rifiuti zero**
  
Minimizzarli, compostarli in condominio (chiedendo lo sconto sulla tariffa). Ecoeducatori: chiedere la raccolta porta a porta, per non doversi caricare del costo ecologico ed economico degli inceneritori&#8230;.
  
Riparare
  
Se una riparazione costa tanto quanto un nuovo oggetto, scegliamo quella: si sosterrà il lavoro di qualcuno ma senza sprecare materia.
  
Ristoranti d&#8217;amici
  
Invitarsi a turno la sera è un buon modo per risparmiare convivialmente decine di euro.
  
Scambio di ospitalità per viaggi e vacanze
  
Macché seconde case cemento-vacanza, o costosi alberghi. Io presto la mia a te, lei presta la sua a me e via triangolando a seconda dei bisogni (www.scambiocasa.com). Ancor meglio l&#8217;ospitalità solidale Servas (www.servas.it).
  
**Sigarette**
  
Anche 150 euro al mese (1.750 all&#8217;anno) se ne vanno in fumo per un male che mina la salute, arricchisce multinazionali anglosassoni, è coltivato con pesticidi, tanta acqua e danni ai lavoratori&#8230;Lettura: E&#8217; facile smettere di fumare se lo sai fare (Allen Carr). Costo 10 euro che si ammortizza in pochi giorni smoke-free.
  
**Telefono fisso**
  
La cooperativa Livecom (www.livecom.coop) è un operatore telefonico non profit. Tariffe speciali senza profitti multinazionali.
  
**Vestiti usati**
  
Il valore di usare abiti più volte in più persone è anche economico. Altro che comprare straccetti cinesi da quattro soldi subito da rottamare.
  
**Viaggi vicini**
  
Gli aerei low cost costano poco ma sono micidiali per il clima. Scoprire le meraviglie che abbiamo intorno, o almeno a portata di treno, pulman, traghetto. E su meno di 700 km l&#8217;aereo alla fin fine non è più veloce (se mettiamo nel conto anche i cambi e le attese).