---
categories: [blog]
tags: [manifestazione]
date: 2005-10-14T10:13:56Z
guid: http://stefanocecere.com/2005/10/14/domani-il-futuro-si-puo-cambiare/
id: 107
title: Domani il futuro si può cambiare
slug: /2005/10/domani-il-futuro-si-puo-cambiare/
---

**SABATO 15 ottobre, tutto il giorno in PIAZZA SAN BABILA A MILANO**
  
<strong>CAMPAGNA "IL FUTURO SI PUO' CAMBIARE!"
VIA LE TRUPPE DALL'IRAQ, NO ALLE LEGGI SPECIALI</strong>

![](https://www.ilfuturosipuocambiare.org/futuro/templates/rhuk_solarflare_ii/images/logofuturo.gif)

**APPELLO**: Ottobre 2005 - Una spirale di violenza in crescita a livello mondiale sta generando un pericolosissimo conflitto tra culture, mentre la disintegrazione delle strutture sociali e delle relazioni umane si accompagna a una profonda crisi di senso nella vita delle persone. La violenza crescente, il disorientamento, l'incertezza sul futuro e la disperazione di migliaia di persone contribuiscono a creare il rischio di un secondo Medioevo mentale, culturale e sociale.

Stiamo assistendo all'instaurazione di un vero e proprio nuovo fascismo, che per imporsi utilizza la censura sull'informazione e l'approvazione di leggi speciali. In nome della lotta al terrorismo vengono limitate le libertà fondamentali e i diritti civili di tutti i cittadini e in particolare degli immigrati. In Italia, la malafede del governo e di buona parte dell'opposizione è tale che di fronte alla reale difficoltà dell'integrazione fra diverse culture, invece di facilitare l'incontro e il dialogo, si fomenta una caccia alle streghe che individua in ogni musulmano un nemico da incolpare e contro cui indirizzare le paure e i risentimenti della gente.

L'unico modo di combattere il terrorismo è smettere di praticarlo: invece lo si è alimentato invadendo l'Afghanistan e l'Iraq, istigando all'odio, all'intolleranza, allo scontro tra culture e alla guerra santa.&#x2028;Questo vergognoso delirio razzista ci espone tutti al rischio di un attentato da parte di frange terroriste estranee alle posizioni e ai sentimenti della maggioranza degli islamici.

Negli ultimi anni si è levata una possente ondata di protesta contro la guerra e la violenza. Oggi quest'ondata rischia di esaurirsi nella rassegnazione, nell'impotenza e nell'attesa fatalista di un attentato.&#x2028;Se ci sembra normale vivere con il rischio immediato dell'esplosione di una bomba, sapendo che tanti popoli vivono quotidianamente con la stessa paura, è perché ci siamo oramai abituati a un sistema violento. Proprio per questo c'è bisogno di dare un forte segnale di ribellione e di speranza, capace di cambiare il futuro.

Questa campagna si propone di scongiurare il rischio immediato di un attentato, ottenendo il ritiro delle truppe italiane dall'Iraq e da ogni paese occupato e di assicurare l'abrogazione delle leggi speciali. E' anche urgente tendere ponti verso il mondo islamico, rompendo l'isolamento in cui si trova.
  
Invitiamo organizzazioni e singoli individui a sottoscrivere questo appello, a partecipare alle iniziative nonviolente che si stanno svolgendo in molte città italiane e a proporne altre.

il sito web della campagna [www.ilfuturosipuocambiare.org](http://www.ilfuturosipuocambiare.org/futuro/)
  
Scarica il documento del [contesto ideologico](http://www.carovanax.org/download/contestoIdeologicoCampagnaNazionale.pdf) (.pdf 190 Kb)