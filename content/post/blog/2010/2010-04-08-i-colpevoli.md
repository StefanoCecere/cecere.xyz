---
title: I Colpevoli
slug: /2010/04/i-colpevoli/
draft: false
categories: [blog]
date: 2010-04-08T08:36:50Z
guid: http://stefanocecere.com/?p=2070
id: 2070
tags:
- banche
- crisi
- soldi
---

**_se da un lato ognuno di noi è colpevole della situazione in cui ci troviamo, dall'altro lato alcuni di noi sono un po' più colpevoli di altri… quello che segue è tratto da una riunione del 1998 (chiederai dettagli se ti interessa)_**

**Non ci sono nemici più grandi del popolo dei banchieri**. Speculatori e usurai, fanatici della "religione del denaro". Quello del denaro è il valore prioritario, a tal punto che ci troviamo di fronte ad una vera e propria idolatria del denaro, che sta producendo una sorta di **religione monetarista**. Di conseguenza, **tutti i valori umani vengono sconvolti**; nessuno si fida di nessuno; nessuno vale per quello che è, ma per quello che possiede o, più precisamente, per quello che possiede a breve termine. Ogni relazione viene tradita e, al tempo stesso, viene creato uno strato sociale limite, con tutte le piaghe della più grande povertà: alcolismo, droga, delinquenza, crimine e narcotraffico (col quale non solo aumenta la droga, ma anche un'economia violenta, basata su capitali illeciti).

Questi fanatici del denaro non rispettano niente, nemmeno l'industria (che crea progresso e posti di lavoro), e possono **licenziare centinaia di persone senza battere ciglio**, per la loro avida ricerca di un guadagno immediato. Per questo gli **usurai della banca internazionale** ed i loro accoliti **sono i responsabili della violenza economica, da cui hanno origine le altre forme di violenza sociale.**

L' "idolatria del denaro" sulla quale essi si basano rappresenta la massima disumanizzazione: non contano le persone, ma il conto in banca, le carte di credito, ecc., crediti usurai che si basano sul "compra oggi e paga domani", facendo leva sull'apparente ed illusoria sensazione di sollievo data dal disporre di un denaro che potrà essere pagato comodamente più avanti.

Evidentemente non è così, poiché gli interessi, con gli aumenti che ne conseguono (massimo strumento di violenza economica), rendono difficile la restituzione del debito e schiavizzano il debitore. Questo schema si esercita tanto sulle persone come su gruppi, imprese e paesi. Alla mentalità analitica (molto utile per situazioni occasionali e congiunturali, ma nulla quando si ha a che fare con processi o relazioni) non sono visibili le conseguenze del procedimento, ciò che ne deriva, l'irritazione sociale che questa azione produce. Essa non è in grado di percepire i processi e ancora meno le conseguenze sociali, ma solo i successi parziali ed occasionali che, a rigore, non sono altro che imbrogli storici.

Dai successi particolari non risulta un successo globale, però dalla somma di quelle parzialità sì, può derivare una **crisi generalizzata come quella attuale**.

Essi non vedono il malessere generale che causano, e non per mancanza di capacità, ma semplicemente perché non è conveniente ai loro interessi. Oltre a ciò, tutto viene circondato dal ben noto banditismo semantico, per mezzo del quale si dice una cosa e ne succede un'altra, molto diversa, come per esempio "società libera", "libero mercato", "libera concorrenza", ecc. … e della libertà non si vede neanche l'ombra.

Noi ci opponiamo senza mezzi termini a tutto ciò ed è per sviluppare le denunce e le soluzioni necessarie che stiamo agendo per organizzare fronti che spingano in direzione opposta.

**Il neoliberalismo pragmatico si muove come un pesce nell'acqua all'interno di un contesto di menzogne**, nel quale ogni proposta è una specie di "variazione sulla menzogna". E anche se la gente se ne rende conto, non ha il coraggio di riconoscerlo, perché non sa cosa fare.

Solamente per i canali che noi indichiamo ci sono soluzioni valide. Tutto è costruito per i vertici, per le dirigenze, per i privilegiati, per un misero 1% della società mondiale. **Crediamo che sia una necessità imperiosa produrre un cambiamento affinché tutto sia al servizio del popolo e della totalità della gente.**

Questo comportamento menzognero di cui stavamo parlando ha creato nei popoli disillusione e stanchezza, nessuno vuol sapere niente di niente, ne hanno abbastanza e non credono più a nessuno.

Quelle politiche socio-economiche insensibili hanno prodotto, e produrranno sempre più, forti straripamenti sociali, espressioni catartiche che non servono a niente e non sono utili a nessuno. Il conflitto tende a crescere e può arrivare ad una situazione assai critica che, di sicuro, non sarà risolvibile semplicemente con la repressione. Tali straripamenti sono un caso estremo e inconcludente del processo di liberazione di forze sociali che è in atto e che è oggi più facilmente osservabile nell'America Latina e nell'Europa dell'est.

Indiscutibilmente, dal nostro punto di vista, sono necessarie altre forme di azione e di lavoro, che le dirigenze politiche si guardano bene dall'attuare, perché per farlo dovrebbero ascoltare il popolo.

_continua…_